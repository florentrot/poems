{
  "id": 7,
  "title": "Furtuna dinaintea liniștii",
  "date": "23 noiembrie 2023",
  "text": "E seară și copiii zbiară,\nSoția plânge jos pe scară,\nUn fiu se zbate cu putere\nȘi-ar vrea să mai vadă desene.\n\nDe bebe nu știu ce să zic,\nCă azi nu prea a zis nimic,\nDar de vreun ceas e drăcușor,\nCă plânge tare și de zor!\n\nSecunde care par milenii\nÎmi nasc în suflet un declin\nȘi se vor naște spre decenii\nȘi fire albe din suspin.\n\nDeodată, liniștea se lasă\nȘi totul pare parc-un vis.\nMă voi trezi de dimineață\nȘi-o să repet tot ce am zis."
}
